---
layout: post
title: Ngram och Zipf-Mandelbrot-lagen
---

Inleder den här bloggen med att förkovra mig i en artikel publicerad 2018 i tidskriften Corpus Linguistics and Linguistic Theory: [Using the parameters of the Zipf-Mandelbrot law to measure diachronic lexical, syntactical and stylistic changes – a large scale corpus analysis](https://www.degruyter.com/view/j/cllt.2018.14.issue-1/cllt-2014-0049/cllt-2014-0049.xml) av Alexander Koplenig vid institutet för tyska i Mannheim. Författaren har använt sig av Googles Ngram Corpora, kanske mer känt som Google Ngram Viewer, som består av korpora av böcker och texter publicerade mellan år 1500 och 2012 på flera olika språk. Google Ngram Viewer är en tjänst som släpptes 2010 och som genom åren har dykt upp i såväl vetenskapliga som populärvetenskapliga sammanhang. Samtidigt har den kritiserats för att bland annat förlita sig alltför mycket på bristfälliga OCR-inscanningar, felaktig metadata och stor andel vetenskapliga texter.  

Det Koepling har velat undersöka är hur språkliga förändringar (lexikala, syntaktiska och stilistiska) kan kvantifieras och visualiseras genom parametrarna i Zipf-Mandelbrot-lagen – en potens- eller exponentlag (”power law”) för sannolikhetsfördelning. Zipf-Mandelbrot-lagen har sitt ursprung i Zipfs lag, framtagen av filologen och språkforskaren George Kingsley Zipf (1902-1950) vid Harvard, som illustrerar hur några få ord i språket används mycket ofta medan det stora flertalet ord förekommer mer sällan. På så sätt dyker det näst mest förekommande ordet i en text eller ett språk upp hälften så många gånger som det mest förekommande, det tredje en tredjedel så ofta, och så vidare. Frekvenserna bildar en rät linje med negativ lutning i ett log-log-diagram.

Lagen visade sig kunna appliceras på fler områden än frekvensordlistor i språket – i allt från mängden genuttryck i celler hos olika organismer till inkomstfördelningen hos japanska företag -  och generaliserades senare av matematikern Benoit Mandelbrot. 

https://www.sciencedirect.com/science/article/pii/S0378437199000862
https://journals.aps.org/prl/abstract/10.1103/PhysRevLett.90.088102
