---
layout: post
title: 9. Fonetik, fonologi och taligenkänning    
---

Grundidén bakom **taligenkänning** (eng. *speech recognition*) och **talsyntes** (eng. speech synthesis) är samma som den bakom fonologi, nämligen att kunna bryta ner ord och yttranden i mindre beståndsdelar. Skillnaden mellan **fonologi** å ena sidan, och **fonetik** å andra, är att fonetik behandlar studiet av lingvistiska ljud (produktionen i den mänskliga talapparaten, den akustiska realiseringen och digitaliseringen av densamma), medan fonologin beskriver hur ljud realiseras i olika lingvistiska system (specifika språk och dialeter), samt hur dessa ljud förhåller sig till resten av grammatiken. Så medan fonetiken behandlar ljud i största allmänhet, i form av **foner** (de minsta urskiljbara ljudsegmeneten i mänskligt tal), sysslar fonologin istället med **fonem** (de minsta betydelseskiljande ljuden/fonerna) i ett visst system.

Fonem i form av vokaler och konstanter kombineras i **stavelser** (eng. *syllables*) som består av en **stavelsekärna** (eng. *nucleus*) i form av en vokal. De kringliggande konsanterna kan delas upp i den initiala **ansatsen** (eng. *onset*), t.ex. /s/ i [sol] eller /gr/ i [gris], och en efterföljande **koda** (eng. *coda*), t.ex. /l/ i [sol]. Stavelsekärnan plus kodan bildar stavelsens **rim** (eng. *rime*). Att bryta ner ord och meningar från mänskligt tal eller skrift till stavelser kallas **stavelsedelning** (eng. *syllabification*). Reglerna för vilka fonem som får förekomma tillsammans i en stavelses ansats eller rim i ett givet språk behandlas i det som kallas **fonotax** (eng. *phonotactics*). Inom språkteknologin är detta något som antingen kan tas i beaktning genom ett 1) regelstyrt system i form av en villkorslista eller en ändlig automat över möjliga fonsekvenser, eller genom 2) en probabilistisk modell där man tränat en n-gram-hanterare på fonsekvenser.

<p align="center">
<img src="/images/stavelse.svg" alt="Stavelseuppbyggnad" width="320" height="310" border="10" /> <br>
Stavelse med ansats (onset), stavelsekärna (nucleus) och koda (coda) (Wikimedia Commons 2019).</p>

Men vad är då ljud? Ljud är i grund och botten mekaniska vågor som orsakar ändringar i lufttrycket samt kännetecknas av frekvens och amplitud. **Frekvens** är antalet gånger i sekunden som en våg upprepar sig själv, ofta mätt i **cykler per sekund** - hertz (Hz) - och där cykeln motsvarar den övre (positiva) och nedre (negativa) delen av vågen. **Amplitud** avser avståndet mellan ett ytterläge och ett nolläge i en svängningsrörelse, alltså botten och toppen av ljudvågen. Akustisk analys grundar sig i de trigonometriska sinus- och cosinus-funktionerna.

När man gör en analog till digital konverting av ljud (dvs. från analoga elektriska signaler till digitala) ingår två steg: sampling och kvantifiering. Vid **sampling** av en signal mäter man dess amplitud vid en given tidpunkt. Ju fler **samplingar per sekund** som görs, desto större amplititudriktighet - men minsta möjliga antal samlplingar är två per cykel. **Nyquist-frekvensen** (namngiven efter svensk-amerikanen [Harry Nyquist](https://sv.wikipedia.org/wiki/Harry_Nyquist) som gjorde många bidrag till signalöverföringsforksningen) säger att den kritiska frekvensen för en signal är hälften av samplingsfrekvensen. **Kvantifieringen** avser representeringen av ljudinput i heltal (eng. *integers*) - antingen lagrade i 8 eller 16 bitar - med de avrundningar och trunkeringar som detta innebär. 

För att mäta genomsnittsamplituden hos en signal använder man det kvadratriska medelvärdet, **RMS-amplitiden** (eng. *root-mean-square*), som kvadrerar varje amplitudmätning innan medelvärdet beräknas, för att därefter ta ut roten. **Intensiteten** av ljudet mäts med logaritmiska decibel-måttet, där effekten delas med ett givet refensvärde, ofta satt till 2 * 10^-5 Pascal, som betraktas som människans hörseltröskel. Intensiteten hänger ihop med den **upplevda ljudstyrkan**, vilket innebär att ljud med hög amplitud ocskå upplevs som starkare, även om förhållandet inte är helt linjärt eftersom vissa frekvensintervall upplevs som starkare än de egentligen är. Även **tonhöjd** är en upplevd egenskap hos ljud, som hänger tätt samman med frekvensen hos ljudet. Människor är bäst på att urskilja frekvenser inom intervallet 100-1000 Hz. 

<p align="center">
<img src="/images/ljudupptagning.png" alt="Ljudupptagning" width="500" height="400" border="10" /> <br>
Spektrum och spektrogram av ordet "ljudupptagning" i mjukvaran Praat. Vokalerna syns tydligast.</p>

Vid visuella representationer av ljudvågor i ett **spektrum** kan man se att **vokaler**, som ju alltid är tonande, syns allra tydligast eftersom de är längre och starkare än konsonanterna. **Klusilerna** (eng. *stop consonants*), t.ex. b, d, och g, känns ofta igen på en period av tysnad och sedan en viss stegring i amplituden när luften som hållits inne frigörs. **Frikativerna** (eng. *fricatives*), t.ex. s- och tj-ljudet, känns istället igen på sin lite bullriga och oregelbundna vågformation. 

För talforskning och taligenkänning är en annan typ av diagram speciellt användbar, nämligen **spektrogrammet**. Det visar frekvens vertikalt på y-axeln och tiden på x-axeln, men istället för frekvens vid en given tidpunkt (som i spektret) visas hur olika frekvenser hos vågformationen ändrar sig över tid. Mörkare partier i spektrogrammet visar frekvenskomponenter med hög amplitud och kallas **formanter**. Dessa ändrar sig inte när tonhöjden ändras och ser annorlunda ut för olika vokaler, vilket gör dem användbara för att identifiera just vokaler, nasalljud samt l- och r-ljudet.      
           
**Källa-filter-modellen** (eng. *source-filter model*) är en modell för talproduktion som förklarar hur vibrationer producerade av **glottis** (röstspringan tillsammans med stämläpparna), källan, och formas av **ansatsröret**, filtret. De ljudvågor som skapas har också **harmoniska bivågor** (eng. *harmonics) vars frekvens är en faktor av frekvensen hos grundvågen: "Thus, for example, a 115 Hz glottal fold vibration leads to harmonics (other waves) of 230 Hz, 345 Hz, 460 Hz, and so on." (Jurafsky & Martin 2009:241). Dessa vågor får i allmänhet lägre amplitud än grundvågen. Ansatsrörets utformning, som ju bland annat påverkas av tungans position, gör att vissa ljud kommer att förstärkas och andra att dämpas.         