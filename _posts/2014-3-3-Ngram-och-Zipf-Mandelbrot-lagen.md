---
layout: post
title: Ngram och Zipf-Mandelbrot-lagen
---

Inleder den här bloggen med att förkovra mig i de begrepp och verktyg som figurerar i en [artikel](https://www.degruyter.com/view/j/cllt.2018.14.issue-1/cllt-2014-0049/cllt-2014-0049.xml) publicerad 2018 i tidskriften *Corpus Linguistics and Linguistic Theory*. Författaren har utifrån korpora skapade i Google Ngram Viewer velat undersöka hur språkliga förändringar (lexikala, syntaktiska och stilistiska) kan kvantifieras och visualiseras genom parametrarna i Zipf-Mandelbrot-lagen – en potens- eller exponentlag (”power law”) för sannolikhetsfördelning. 

**Google Ngram Viewer** är en tjänst som kom 2010 och som består av korpora av böcker och texter publicerade mellan år 1500 och 2012 på flera olika språk. Den har genom åren har dykt upp i såväl vetenskapliga som populärvetenskapliga sammanhang, samtidigt som den har kritiserats för att bland annat förlita sig alltför mycket på bristfälliga OCR-inscanningar, felaktig metadata och stor andel vetenskapliga texter<sup>1</sup>. Ett n-gram eller ngram definieras på sajten [IT-ord](https://it-ord.idg.se/ord/n-gram/) som "ett urval av n objekt från en given uppsättning", ofta använt i sannolikhetsbaserade sammanhang där man utifrån tidigare ord i en mening eller text vill kunna förutsäga nästa. Det kan referera till ett eller flera ord, men också till enskilda fonem, stavelser och bokstäver (t.ex. bigrammet "th").   

**Zipf-Mandelbrot-lagen** har sitt ursprung i Zipfs lag, framtagen av filologen och språkforskaren George Kingsley Zipf (1902-1950) vid Harvard, som illustrerar hur några få ord i språket används mycket ofta medan det stora flertalet ord förekommer mer sällan. På så sätt dyker det näst mest förekommande ordet i en text eller ett språk upp hälften så många gånger som det mest förekommande, det tredje en tredjedel så ofta, och så vidare. Frekvenserna bildar en rät linje med negativ lutning i ett log-log-diagram.

Lagen visade sig kunna appliceras på fler områden än frekvensordlistor i språket – i allt från mängden genuttryck i celler<sup>2</sup> hos olika organismer till inkomstfördelningen hos japanska företag<sup>3</sup> (!) -  och generaliserades senare av matematikern Benoit Mandelbrot. Titta till exempel på Sveriges tre största städer och deras befolkning; Göteborg har med sina 572 779 invånare drygt hälften så många som Stockholm (965 232) medan Malmö har strax under en tredjedel (316 588). Coolt va? :D 

Här är en rolig och pedagogisk video om Zipfs lag: 

<a href="http://www.youtube.com/watch?feature=player_embedded&v=fCn8zs912OE&t=" target="_blank"><img src="/images/zipfmystery2.PNG" 
alt="The Zipf Mystery" width="240" height="180" border="10" /></a>
   
<sup>1</sup> https://www.lifewire.com/google-books-ngram-viewer-1616701

<sup>2</sup> https://journals.aps.org/prl/abstract/10.1103/PhysRevLett.90.088102

<sup>3</sup> https://www.sciencedirect.com/science/article/pii/S0378437199000862
